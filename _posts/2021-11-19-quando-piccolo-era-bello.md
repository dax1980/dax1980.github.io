---
title: "Quando "piccolo" era bello"
categories:
  - Blog
tags:
  - sony
  - tecnologia
  - smartphone
  - android
---

C'era un tempo in cui gli smartphone iniziavano ad essere sempre più presenti nella vita delle persone, ma ancora non erano così diffusi come lo sono oggi; parlo del 2011 circa, quando Apple lanciava la versione 4S del suo famoso iPhone e Samsung rispondeva con il glorioso Galaxy S2, forse uno dei migliori smartphone mai realizzati dalla casa coreana.

In quegli anni non era ancora iniziata la gara a "chi ce l'aveva più grande", allo schermo da 20 pollici ed alle 84 fotocamere grandagolari.

I telefoni Android uscivano con Gingerbread ed avevano ancora qualche problemino di omogeneità grafica tra le varie schermate, omogeneità che migliorerà in parte con la versione 4.0.
In quegli anni dovevo acquistare un telefono, ed il mio budget mi permise di comprare un Sony Xperia Mini.

Tanto per farvi capire, stiamo parlando di questo:

![sony](/assets/images/sony.jpg){:class="img-responsive"}

* Display touch screen da 3 pollici
* Processore ad 1 core da 1GHZ
* Memoria interna da 320 Mb, espandibile
* Fotocamera da 5 megapixel

A leggere ora le specifiche viene da sorridere, ma 10 anni fa vi assicuro che erano più che dignitose. Dal punto di vista hardware in realtà ha continuato a funzionare bene per diversi anni, tanto è vero che è stato utilizzato per provare varie rom e versioni alternative di android.

Lo schermo da 3 pollici non era affatto un problema, perchè 10 anni fa la fruizione dei contenuti multimediali era diversa, i social erano meno diffusi (considerate che Instagram per android ancora non esisteva) ed in generale si passavano meno ore con gli occhi davanti al dispositivo mobile.

Ora mi viene da sorridere perchè in relativamente pochi anni è cambiato tutto; la tecnologia è andata avanti velocemente, i processori hanno delle potenze di calcolo inimmaginabili fino a pochi anni fa, e gli schermi sono sempre più grandi (ed i telefoni più pesanti). Vedere oggi quel telefono fa impressione perchè oggi è completamente fuori contesto, ma lo reputo comunque un signor telefono che mi ha fatto compagnia in tanti esperimenti tecnologici.
