---
title: "Il fallimento di Linux su Desktop"
categories:
  - Blog
tags:
  - linux
  - distribuzioni
  - tecnologia
---


Già dal titolo cerco di spiegare le mie sensazioni riguardanti solo ed esclusivamente l'utilizzo desktop.
Sono infatti consapevole che lato server ci sia un ampio utilizzo di sistemi GNU/Linux, peraltro con lodevoli risultati.
E ok, anche dal punto di vista dei sistemi operativi mobili si può dire che in un certo senso Linux ce l'abbia fatta, grazie all'ampia diffusione di Android.

Come dicevo la mia è una critica al solo mondo desktop, una critica scaturita dopo aver maturato una certa esperienza.

Sono almento 20 anni che sento dire che "Linux è ormai pronto per l'utilizzo desktop", ma io non credo che sia così.

Ancora oggi provare a utilizzare una qualsiasi distribuzione delle più comuni lato desktop significa:
+ innanzitutto trovare la distribuzione "migliore" per le proprie esigenze: ok si potrebbe pensare che un utente alle prime armi decida di partire da una distribuzione rinomata, ad esempio Ubuntu, che è conosciuta da molti;
* scaricare la versione corretta... e già qui iniziano i primi piccoli problemi, perchè il sito mi propone 2 possibili versioni (21.10 o 20.04.3 LTS). Ok non è un vero problema, perchè se ti impegni un minimo capirai che una è la versione più recente mentre l'altra è quella maggiormente supportata e più stabile.
Già questa divisione però ha secondo me poco senso per l'utente comune (ATTENZIONE, non sto parlando di utenti consapevoli);
* scaricata la versione corretta si pone il problema della partizione del disco, ma ok diamo per scontato anche in questo caso che l'utente voglia semplicemente installare Ubuntu su tutto il disco, come solo ed unico sistema operativo, senza toccare altri settaggi;
* finita l'installazione iniziano i problemi più comuni, principalmente dovuti alla scarsità di programmi alternativi validi a quelli della controparte Windows/MacOs.
L'esempio più comune è quello della Creative Suite di Adobe, mai portata su piattaforma Linux, e non ditemi che c'è GIMP perchè per utilizzo professionale non è minimamente paragonabile.
Anche con programmmi più semplici (penso ad esempio a Spotify, oppure banalmente ad un Whatsapp desktop) si va incontro ad enormi complicazioni (il repository da aggiungere, l'aggiornamento dei repository che blocca programmi funzionanti fino ad un momento prima ecc. ecc.).
Persino il funzionamento delle cose più banali, come il mirroring dello schermo, oppure ancora più banalmente il collegamento ad un secondo schermo tramite cavo HDMI, non sempre funzionano a dovere.

Voi direte: "Eh ma GNU/Linux non è solo Ubuntu, vai su [distrowatch.com](https://distrowatch.com/) e troverai un mondo di alternative"... ed è proprio questo il problema secondo me, la frammentazione.

L'utente medio si ritrova davanti a centinaia di distribuzioni, anche completamente diverse tra loro dal punto di vista estetico, ma che magari sono tutte derivate della stessa grande distribuzione (Debian? Arc?), e non riesce a capire quale possa essere la migliore per le sue esigenze, se non appunto fidandosi di siti come distrowatch, oppure per sentito dire.

Questo implica che ancora oggi per utilizzare Linux come unico sistema operativo ci sia bisogno di un aiuto da parte dell' "amico smanettone" per le configurazioni principali, e comunque l'esperienza utente risulterà non paragonabile a quella possibile con Windows o MacOs in termini di fluidità, performance ed estetica.

Ecco perchè credo che Linux su desktop per un utente medio possa considerarsi un fallimento.
